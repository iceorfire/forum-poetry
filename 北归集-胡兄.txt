北归集

   自2010年南来求学，今八载矣。将谋北归，删存习作，因取二字名之。读研并读博以来，幸蒙钟振振师、张文胜师兄、施议对师教导，复赖菊斋秦月明、孟依依、看朱成璧、球溪河、碰壁斋主诸网坛诸前辈点拨，乃粗知格律以抒情志。师友之恩，岂敢或忘。唯诗词之道，至精微而弥高坚，中年以来，更有理屈辞穷之叹。八载所习，不过徘徊廊外，其宫室之美，未能瞻望于万一云。戊戌春分伯狐自序

 

岛上圣诞节

忆昔年少过此节，美人颜色欺春雪。竹清炭酒郁清芬，朝语轻歌娇恻恻。玲珑软玉珊瑚骨，女儿香里胭脂热。岂知人生乐事少，车前一抱成轻别。各向天涯向海涯，今宵醒在秋风侧。

 

答同学问近况

木棉行已落，海气夜来腥。渐惯庖厨事，真成土木形。诗书聊尔尔，俯仰固惺惺。此际凭君问，高楼雨正零。

 

夜读短信致宣城友人

水阳夏水涨，乡居应已眠。天涯读李白，读到敬亭山。

 

席上逢越南女生

杯酒暂相酬，脂香隔座幽。眸中愁已极，翻问我何愁。

 

书汉书王莽传末

运命扶人亦弄人，枉将九庙托儒巾。略能会得烹鲜义，未必南阳不服新。

 

观电影建党伟业题陈独秀胡适

肖得伶俜清气骨，一屏咫尺坐生春。长河淘尽风云事，唯有书生最可人。

 

观电影建党伟业见李大钊送陈独秀南下

夹道青青草木新，载将主义别风尘。泉台若晓尘间事，执手应怜后死人。

 

酬文胜师兄客京见寄

海角潮风起，凭书夜未安。一灯分影瘦，四壁泛秋寒。故国棠棣发，当时尊酒欢。鹡鸰万里意，各自望冰盘。

 

岛居一年

异域秋何有，披书直夜阑。楼头瘴风湿，天末斗杓寒。世路从多险，人生只强欢。明珠抱经岁，珍毁一时难。

 

师兄遵师嘱自京返宁将董理论文诸事因次莎雯师姐韵遥呈

吴下露方白，京尘犹满襟。缁帷下悬榻，灯火热初心。凭卷夜应永，看山秋已深。早施切玉剑，一为斫雷琴。（师兄博士论文初选题为《琴诗研究》）

 

日暮珠海凉粉桥买包子店主适为怀宁高河老乡

骤闻故乡音，即答故乡语。问道家何方，许是高河埠。异乡何为生，读书颇勤苦。明日逢星期，无事能一聚。白酒不值钱，读书人堪语。行行频挥手，勿忘常光顾。灯火映市街，风满天涯树。

 

过耒阳

雨雪归千里，春来又远行。霏霏游子意，迈迈岁华更。灯火过明灭，江山劳送迎。梦途殊草草，车到耒阳城。

 

答蒋金珅兄枉赠

湖海蛮荆气，引杯常忘身。多君甚温克，握璧养冲真。东浙能传史，西溪代有人。酬言伤老大，早早据梁津。（蒋兄台州人，硕士师从浙大胡可先陶然诸先生。）

 

读明史本末建文削藩事

一局高皇未了棋，江山勾引子孙思。空闻疏策尊鼌错，那得人材敌魏其。汉武推恩能浸渐，宋襄好义岂时宜。叛离难准春秋笔，闰统残编扼腕悲。

 

答南昌子逸君见许

敢期曹郐成邦国，白俗元轻谑作夸。刻鹜襟怀情稍挚，望秋姿质鬓将华。偶添感慨江山助，转益多师葵藿花。伤别伤春误经意，红尘黄卷莽无涯。

 

文胜师兄论文初稿即定北返金陵赠别

应恕监州督察严，况无一蟹佐三餐。忆承优诏惶恐极，别话昏灯心胆宽。尚有逋逃须蚁扫，早完城聚可龙蟠。天风亦动莼鲈思，魁转杓回压北阑。

 

次韵钱锺书先生《阅世》诗

枰残柯烂九州摧，莽莽河山铸铁哀。落子绸缪期破劫，抱薪仆继只成灰。膏肓既入天难问，玉石同焚爻已推。来者噬脐应可待，知谁愤腕作低回。

 

三十三岁初度

豹变空期一岁林，狐濡未济逝川喑。人间玉局输将半，云下春晖愧许深。握冷明珠成薏苡，芟夷英气到琴心。百忧无分及家国，浪楫中流已不禁。

 

微信见宣城友人贴乡间菜园及瓜果图片因口占回帖

父老常言道，今年年辰好。青青枝上实，令人息暑躁。如吸田上风，如踏埂上草。如随父老后，懵懵心尚小。

 

诗友怡斋女史惠寄东坡肘子

燕颔非吾相，彘肩存古心。读书慕苏子，往往拟川音。一笑然春梦，海风吹客襟。眉山他日谒，逢雨愿听琴。

 

雨一首效简斋

作意炎方雨，淋漓到夜深。打檐千里梦，落叶四年心。尘虑何由濯，秋来遽不禁。残雷仍有恨，天末肃低吟。

 

癸巳岁末重过金陵文胜师兄留饮并有诗见赠甲午春日珠海奉酬遥呈

重来真是客，投辖感诗臞。叔度仍千顷，季鹰思故吾。楚江流盛世，钟阜绕衡庐。长忆山风晚，清尊论碧梧。

 

论文顿兵坚城赋以遣怀

消息重参知北游，青灯影壁也悠悠。孟明伐勇真三败，温峤过江是二流。凿楫殊无归楚计，吹箫还抱乞吴忧。深宵似海龙场驿，要对初心作献酬。

 

诸兄小聚业强兄有句见怀次韵奉和

万里诗来枨触加，骊歌况属凤凰花。弟兄帐饮梦如昨，儿女成行喜有家。何处一枝巢燕雀，当时满座许龙蛇。下帘休向北阑倚，蜑雨台风是海涯。

 

池州侍疾小住用郭君云翼诗韵

廿载无方作远游，归来始觉小城秋。笼街夜雨寒灯火，到耳乡音是客楼。朱穆孝称何补事，杜陵诗句只供愁。江潮退尽池阳泊，莫忆轻装上巨舟。

 

次韵奉酬业强兄见赠

时平笔墨驯鸡犬，风爽江湖分白刘。近癖庖厨游兴减，窥园无暇况登楼。

 

潮州韩文公祠

一马踟蹰万里身，天于颠沛校儒巾。致君敢惜争臣死，朞月遂教蛮俗醇。无愧苏碑传大笔，重光孔道觉斯民。山川剩染淋漓气，灼眼木棉明九春。

 

三十四岁初度

夜哭邻娃扰客眠，起看城市渺蛮烟。曰归岁暮丛千绪，例悔昔非循一年。羝角触藩知转拙，栖盘鸿影忆周旋。读书但愧南陔义，叔世章缝岂自怜。

 

潮州韩文公祠绝句三首

遗爱瞻来迹已陈，题诗处处墨痕新。红旗万岁纷如海，章疏谁曾谏佞神。

中兴事业赖君臣，各挽狂澜气象新。开宝亦曾遗李杜，宪宗毕竟赦斯人。

起衰拯溺固难为，行道还于颠沛时。堪叹永贞八司马，只传辛苦数行诗。

 

公历元旦敬呈林宣扬老先生先生每以大器晚成相勉

每推新句友朋前，一饭高楼慰瘦肩。歌凤楚狂多直语，倾尊北海许忘年。固安迂蹇书生命，愧谢飞腾月旦篇。浩荡春回寿仁者，鸥盟鹤侣想联翩。

 

文胜师兄摄梅花山雪景并赋长句见示客怀大慰次韵奉和

白门佳韵诵藏鸦，旧巷城南忆驻车。此夕余酲数鸿爪，当时有负是梅花。蟠龙百代气仍王，拥雪一枝寒可家。消息炎州无四序，榕丝只伴碧椰叉。

 

甲午除夕客中作

年味他乡淡，烟花一岁尘。辛盘思草草，红酒气氤氤。更始前贤梦，浮名老大身。故园灯火夜，应念未归人。

 

乙未人日奉酬李梦唐先生见寄先生尝客澳门数载

江山昔助诗人笔，春雨同添客子愁。庾岭梅花不堪赠，红棉一树正当楼。

 

书架见病蠭一只戏为口号

雏蠭何处来，至我伶俜室。懊恼折柔角，衰疲垂乳翼。或误玻璃光，或触四立壁。愧乏幽兰芬，供汝酿新蜜。蠹鱼嚼书苦，非汝能匹敌。瘗旅文堪诵，度汝登太极。今年春已尽，幸免骄阳炙。飓风吹翠椰，助汝高飞力。友鹏亦友鲲，南溟近咫尺。

 

登高

登高难觉九霄宽，闻道牛山谏寡欢。鼎食瓢浆都驷隙，时平世季一儒冠。云霞散影思亲舍，鸥鹭呼群知海寒。聒鬓西风仍蚁战，殊方木叶厌多看。

 

文胜师兄将之岭南任教时予亦拟北反

北发南征共此时，暮云岭树六年移。祢衡漫灭怀中刺，季子言归鬓角丝。绕郭莺花春正好，连天海雨客深知。屏前但说江山助，箧里渊明一卷诗。

 

次韵奉酬陈骥兄

豹变难酬一岁文，世途荆棘喟纷纭。方人不暇学子贡，抱朴将无同老君。着屐升沉能几两，裂麻道术各三斤。衡庐嘉意连杓斗，海上秋来望北云。

 

文胜师兄将往韩山师院任教明发金陵遥呈长句

江水吴山入梦思，衡门围坐忆清卮。文章苏子犹过岭，颠沛韩公能起衰。灯火宵征瞻北斗，海天雨歇对南箕。潮阳米滑毋庸劝，细和前贤知有诗。

 

堂弟生日遥寄

云下脊令念，灯前游子情。阿戎幼敏捷，隙驷使人惊。箪食舌耕足，艰难玉汝成。寒家无长物，忠信并才名。

 

 

附词习作

清平乐  甲午春正初至珠海次师兄除夕词韵

辛盘浊酿。草草团栾想。廿载折冲尘梦幛。了了儿时模样。  倏然真已中年。谁云陶写冰弦。窗外倾城灯火，春来瘴雨蛮烟。

 

瑞龙吟  康园怀陈骥兄南昌和清真韵

炎方路。重认犵鸟鸣春，乱花堆树。熙熙广陌车龙，潦蒸雾锁，心安甚处。  晚窗伫。无限拥城灯火，绣门朱户。依然久客生涯，醉中误听，尊前粵语。  虚度征南年岁，海围鱼兴，天垂鸢舞。唯有戟椰当楼，葱茏如故。昏灯四壁，应笑云龙句。都成忆、红垆纵饮，青衫联步。乐事同春去。诗笺漫检，豪情逸绪。独理愁千缕。君莫说，江南新梧樱雨。道旁正落，木绵霏絮。

 

苏幕遮  客中木棉谢后作

瘴烟横，霪雨晦。凤去鸪喑，谁打珊瑚碎。忆取朱华当海涘。灼眼销魂，半壁蛮天醉。  越王台，词客地。烽火连云，今古伤时泪。枕冷绵红无好意。家在江南，略逊英雄气。

 

鹊桥仙  乙未七夕题淮海集

裁云爱好，雕龙镌恨，隙驷华年飞度。金风一夕上愁襟，更预了、凛霜无数。  冰心一捧，柔肠九曲，自古青天无路。儋州春梦酒初醒，是孤馆、郴江日暮。

 

霜叶飞  乙未秋重过金陵学次清真韵

碧梧春草。天涯客，几番魂梦江表。北阑海色带潮腥，忆一城灯悄。看衮衮、鱼天泛晓。伶仃洋外罗浮小。便释恨填愁，那拟得、淮波滉漾，旧巷斜照。 窗过瘦柳髡山，齐梁诗思，小杜句里曾到。桂香银杏正氤氲，餍旅怀孤抱。想一日，红尘事了。扁舟长听横塘调。怕故国、霜风劲，吹乱鬓华，憾多欢少。

 

垂丝钓  乙未生辰学龙川

一蓑烟雨。悠悠身世春渚。梦醒天涯，四壁相觑。仍岁暮。又此宵虚度。思衡宇。负山青水妩。  披书倦也，从来长袖空舞。枝寒月古。随分鹪鹩取。能有扁舟许。鲸涛语。拍幕天欲诉。

 

鹧鸪天  AP1路公交车重过澳大凼仔老校区高丽雅马路

报站听名认旧踪。候车众里向时同。固无恩怨堪重数，仍有蛮花夹道红。  春夜雾，海潮风。高楼读史月溶溶。他时驷马相如传，付与西湾落照中。

 

鹧鸪天  2018西历元旦

风定街宁夜已阑。他乡明月入新年。青灯影壁鸿涂爪，庸碌中年羝触藩。  更始梦，蓼莪篇。屏除哀乐勉加餐。红尘古卷存馀惑，隙驷过都慢着鞭。
